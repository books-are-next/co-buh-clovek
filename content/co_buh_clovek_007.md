---
contentType: prose
---

Co jest Bůh?  
Duše odpočinutí.

> Jaký boj? jaké hnutí  
> mně vstupují na myšlení?  
> mám-li snad zahynouti?  
> čiji mdlé mé přirození:  
> což to? věc velmi rychlá,  
> aneb jestli ňáké zdání,  
> rostou mně jakás křídla:  
> strojí se všecko k litání.

> Zdá se mi, že k vysoku  
> již se nad planéty beru,  
> odtud jen na poskoku  
> z země se k nebi poberu:  
> ňáký mě oheň živí,  
> kostí vnitřnosti protírá:  
> oheň div, než bez dříví,  
> i tělo i duši zžírá.

> Takliž mne obnovuješ?  
> srdce mé, mozek, mé žíly,  
> Bože, si zhotovuješ,  
> oheň ten mě mdlí i sílí:  
> z světa, z toho oudolí,  
> k sobě mne, můj Bože, voláš,  
> kde všecko stůně, bolí,  
> když tak v vnitřnostech plápoláš.

> Nemeškej, neprodlívej,  
> srdce mé již jest hotové,  
> nejsem zpozdilý, línej,  
> srdce rychlé, srdce nové:  
> znám tvůj hlas, jenž mě volá:  
> a z volání se raduji,  
> láskou srdce plápolá,  
> s tebou se smluvit zpěčuji.

> Tvůj blesk, tvá všemohoucnost,  
> moc, síla, trůn nad nebesy,  
> světlo, záře, velebnost  
> mě velmi straší a děsí:  
> a samého mě mrzí  
> má mrzkost, hrůza, ohavnost:  
> duše skropená slzy,  
> tělo má svou zlost, ničemnost.

> Promluvím, an jsem popel,  
> k tobě Bohu nejvyššímu,  
> hnis, bláto, země trupl,  
> což řekneš mně nejnižšímu?  
> Co jsem já? Co Bože ty?  
> bych se před tebou ohrozil,  
> tys Bůh velký, Bůh svatý,  
> s tebou rozmlouval, tě prosil?

> Co jsem já, abych užil  
> užíváním mého Boha?  
> Já jsem, abych se ssoužil,  
> jednom neřest, bída mnohá.  
> Já jsem prach, truple hlíny  
> ten rod můj, to pokolení,  
> odtud prvorozený,  
> odtud jsme lidé smrtedlní.

> Smím-li já z hlíny hrstka  
> jednom před tebou pisknouti,  
> prášek neb prášku částka,  
> nětco se snad podřeknouti?  
> Ach, Bože můj, co jsi ty?  
> co jsem já? malý červíček,  
> kyž jsem hlasem chvály tvý!  
> Jsem, pravím, špatný človíček.

> Já jsem dejm, vítr, pára,  
> z semena spolu smíšený,  
> krátký den, a dnův čára,  
> zrozen jsem z života ženy:  
> tys propast, z nížto všeho  
> všech všudy věcí zrození,  
> rod jednoho každého,  
> život první i poslední.

> Já jsem pařez, mech shnilý,  
> všecken tvrdý a zdubělý,  
> z hlíny ruce slepily  
> mě tvé, tupý, neumělý:  
> tys pevnost hlubokosti,  
> podpora jsi země svatá,  
> duch světa od věčnosti,  
> všech všudy věcí podstata.

> Kapka rosy tekoucí,  
> krůpěje ranní, jedinká,  
> prázdný ořech padoucí,  
> pomíjející bublinka:  
> tys pak slunce bez rána,  
> mou nádobu naplňuješ,  
> jenž tebou bývá plná,  
> s ní se sám obveseluješ.

> Já jsem vejražek pletli,  
> z šťavy květ jsem mladý polní,  
> můj život velmi rychlý,  
> k hrobu mně brzy zazvoní:  
> ty pak kuješ kamýnek  
> z hnisu, z rosy, a z krůpěje,  
> duši drahý prstýnek,  
> můj se rod odtud sem leje.

> Já popel, prach, a bláto,  
> trupl země, a hnůj shnilý,  
> ty sem přidáváš zlato,  
> činíš můj nástroj spanilý:  
> co jsi, ó Bože svatý?  
> coť mám před tebou řeknouti?  
> Tvou jsem, ach, láskou jatý!  
> Smím-li jen k tobě vzdechnouti?

> Já jsem bída neřestí,  
> chudoba, samé žebrání:  
> tys poklad, pouhé štěstí,  
> všeho dobrého oplejvání:  
> tys původ všeho dobrého,  
> tys poklad velmi podivný.  
> Já kořen všeho zlého,  
> mrzký, nestálý, pochybný.

> Co teď, co budoucího,  
> ty jsi všeho povědomý,  
> já jsem srdce tupýho,  
> sám svého nepovědomý.  
> Tys smysl, rada všeho,  
> neomylná prozřetedlnost:  
> já pak pychu zlostného  
> všecka všudy ošemetnost.

> Tys propasti dno, svršek,  
> já nejmenší krůpějička:  
> ty jsi slunce okršlek,  
> já jeho malá jiskřička:  
> ty jsi květu samý květ,  
> já jsem jen pejří polední,  
> rosyʼs rosa, novýʼs svět,  
> já pak bublínka večerní.

> Já mlha, mráz, kruh ledu,  
> tys radosti neskončenost,  
> náchylný k bídám, k pádu,  
> tys pak pevná trvánlivost.  
> Já jsem kroužek bolesti,  
> ty jsi stalo-stalá pevnost,  
> já jsem kolo žalosti,  
> ty jsi neskončená radost.

> Já kvílení, bublání,  
> tys zpěv, zvuk, pěkné varhany,  
> toužení, naříkání,  
> proníkáš na všecky strany:  
> tys světlem, já temnosti,  
> já bláto, a tys čistota:  
> tys milost, já tesknosti,  
> tys bezpečnost, a já psota.

> Ty jsi sladkost, a já jed,  
> tys lahodný, já kyselý;  
> já žluč, hořkost, a tys med,  
> já smutný, a tys veselý:  
> já nemoc, tys zhojení,  
> já zimníce, tys uzdravení:  
> já hřích, ty odpuštění,  
> já nepravost, tys spasení.

> Já škaredý, tys pěkný,  
> já zlost, a tys oslavení:  
> já mrzký, tys počestný,  
> já půtka, tys svítězení,  
> já bitva, tys můj věnec:  
> já práce, tys má odplata:  
> tys potejkání konec,  
> tys odplata drahá zlata.

> Tys perla, kment, hedvábí,  
> tys božská, hrozná velebnost,  
> ta k sobě všecko vábí,  
> neobsáhlost, neskončenost:  
> já pak jáma, sklep, co jsem?  
> jsem potvora nepravosti:  
> já kazichléb jen co jsem?  
> hra všelijaké marnosti.

> Já nad peří létavé,  
> i nad vítr jsem marnější,  
> nad ty prášky mihavé,  
> i nad prach jsem vrtkavější:  
> já jsem nadutá pěna,  
> v štěstí jsem nejvyskočnější,  
> potom když je proměna,  
> v neštěstí nejzlobivější.

> Já nad oteklé vředy,  
> i nad hnůj jsem ohavnější:  
> všecken zapuchlý, bledý,  
> nad jed i mor ohyzdnější.  
> Já jsem samý pouhý vřed,  
> umrlčina zpráchnivělá,  
> puch, hnůj, hnis, jizlivý jed  
> pro svrab oplzlého těla.

> Já jsem hříchův kaliště,  
> samá a pouhá shnilota,  
> červ, pouhé smradlaviště,  
> neřest, nouze, bída, psota.  
> Mě rak ohyzdný zžírá,  
> já jsem jednom nakažení,  
> v němž se hnis a hnůj zbírá,  
> smrti jisté předzvědění.

> Já jsem zakrytou skrejší  
> hadův, jenž se ve mně plazí,  
> já, v němž jako v peleši,  
> rádi zlí duchové vězí:  
> já jsem pekla pochodně,  
> věčně vždy hořící svíce,  
> neskončeného ohně  
> pokrm, potrava a píce.

> Já semotám motání  
> jako vichr se točící,  
> pracné pavoukův tkání,  
> tělo se rozpouštějící:  
> já mám se klást na máry,  
> živ jsem s neveselou duší,  
> pára, blesk i požáry,  
> opustí i tovaryši.

> Já vání a mráz ranní,  
> jenž se hned sluncem rozpálí,  
> já jsem červův snídání,  
> v rubáš mě brzy obalí,  
> já jsem sám červ ničemný,  
> co zem préč někam odloží.  
> Bez zbraně, nah, mizerný,  
> já jsem jen smrti podnoží.

> Já jsem přivřená v těle  
> mrzkost se vší ohyzdností,  
> mé tělo bude vcele  
> zeměplazům za dědictví:  
> já jsem velmi laciný,  
> nedali by za mě halce,  
> poněvadž jsem vzat z hlíny,  
> nedali by ani malce.

> Já nad slámu, květ, seno,  
> jako pléva jsem laciný,  
> i nad žabí plemeno,  
> špatnější i nad luštiny:  
> já pravdy stín zatmělý,  
> nejsem nětco, než nijakost,  
> já jsem šat, střep zetlelý,  
> mrcha, mrva, kůže a kost.

> Moucha, červ, slabý proutek,  
> aneb co je lehčejšího,  
> chlup, nebo vlny chloupek,  
> neb co můž být špatnějšího.  
> Slovem nic jsem, i mýně,  
> nebo poněvadž Bůh jest všecko,  
> já jsem jalové símě,  
> tráva, larva, sen a seno.

> Ó Bože můj, ach co jsem?  
> zdali se mně jen nětco zdá:  
> že jsem? jsem-li? neb co jsem?  
> Nevím, jsem-li, čili se zdá:  
> jsem, jsem než od samého,  
> jsem, Bože, jsem, než od tebe,  
> ne od sebe samého,  
> od tebe, jenž’s stvořil nebe.

> Nic nejsem, ani stínu  
> stín, ani nějaká barva,  
> nic nejsem, pro mou vinu,  
> ňáké zdání, ňáká larva.  
> Neb jestli mě tvářnosti  
> zbaví Bůh, tehdy znamení  
> ani stínu jakosti,  
> ani nebude myšlení.

> Jako bych nikdý nebyl,  
> všecko se o mně zavrhne,  
> na světě ničímž nebyl,  
> jako voda se zalehne.  
> Zdání budou než prázdná,  
> všecko umlkne, zaletí,  
> zmínka nebude žádná,  
> nebude ani paměti.

> Kyž můj zrak můž viděti,  
> jak jest Bůh velký velice:  
> kyž mohu pověděti,  
> co jest to svatá Trojice?  
> jak plodná Boží bytnost?  
> jaká moc božského ohně,  
> jaká otcovská plodnost,  
> jak Slovo plodí podivně!

> Proto žádám, co jsi ty?  
> ach kdo tebe mi ukáže?  
> ach Bože můj! co jsi ty?  
> z lásky se má duše táže:  
> cos ty, Bože nad bohy,  
> jak budu s tebou mluviti?  
> Důvod i původ mnohý,  
> všecken’s z krásy, všecken z kvítí.

> Slovo plodí usta tvá,  
> jedno sic Otec s svým Plodem,  
> není dvoje, než jsou dva  
> jakýms podivným spůsobem.  
> Když se spolu líbají,  
> oba květ lásky vzdychají,  
> zas když se objímají,  
> srdýčko lásky vzdávají.

> Věčné tu potejkání  
> mezi božskýma vzdychání,  
> to lásky milování  
> věčně trvá bez ustání:  
> ta jest božská mrakota,  
> to ta Otcova plodnost,  
> ta pramen, ta jistota,  
> ta Ducha Svatého rovnost.

> Což tehdy ty, co jsi ty?  
> V té nepřistupné mrakotě  
> sám ty sobě, co jsi ty,  
> vykládáš světle v čistotě:  
> tys slunce od samého  
> sebe, dálej nemůžeme,  
> tě Boha velikého  
> raděj prosme, chvalme, ctěme.

> Troj jsi anebo trojí,  
> aneb tři jste v jednom božství,  
> tebe se všecko bojí,  
> tys horkost, světlost v světlosti:  
> třikrát’s velká hlubina,  
> která není bez plnosti,  
> nejsi bez tvého Syna,  
> ani nejsi v samotnosti.

> S Otcem Syn také plodný,  
> plodnost jeho též v jistotě,  
> slunce jste jakés trojný,  
> než v jediné té mrakotě:  
> co jsi dále, ach, co jsi?  
> kde bydlíš? a co působíš?  
> ach medle prosím, kdo jsi?  
> co nastane, co hotovíš?

> Činíš bez zaměstknání,  
> v práci bez zanepráždnění,  
> starost v odpočívání,  
> neoddycháš v uprázdnění:  
> vše vážíš, nic netížíš,  
> co činíš, to uvažuješ,  
> když váží, se nenížíš,  
> vážen všecko převažuješ.

> Všem svítíš, nejsa vidán,  
> v mrakotě jsi znamenitý,  
> když hejbáš, nejsi hejbán,  
> hneš světem nemohovitý.  
> Oděv tvůj nemá šaty,  
> živ jsi než bez vyživení.  
> Bez ouroku bohatý,  
> cítíš, než ne bez cítění.

> Za prvního tě máme,  
> od tebe, co od počátku,  
> co vidíme, co známe,  
> ty nepočítáš začátku:  
> cesta’s, než ne na poli,  
> stezník bez šlapějí sice,  
> hora, ne bez oudolí,  
> věž bez špice, makovice.

> Ty jsi koule třihranná  
> a bezedna okrouhlostí,  
> ty jsi okrouhlost trojná,  
> tys bezedna hlubokostí:  
> spravedliv bez pravidla,  
> přímý bez šňůry, námětky,  
> sličný, než bez líčidla,  
> věčný přese všecky věky.

> Krásný’s ale bez vrásky,  
> ty nad radost veselejší,  
> všecky přemáháš lásky,  
> nad čistotu jsi čistější,  
> živ jsa starým nebýváš,  
> časové nezalítají,  
> žádné měny nemíváš,  
> léta ti nezapadají.

> Z tebe jde všecka pravda,  
> není tu nedokonalost,  
> s tebou vše býti žádá,  
> neb’s všech věcí dokonalost:  
> zem jsi, než tě nevoří,  
> jsi voda, a nejsi vlhký,  
> moře’s, v němž se nebouří,  
> ty jsi Bůh bez míry velký.

> Plamen jsi, než bez dejmu,  
> povětří’s, než se neklátíš,  
> moři jsi velikému  
> bez břehu roveň, vše tratíš:  
> oudolé jsi bez hory,  
> slunce jsi, než bez východu,  
> potok, než nejdeš z hory,  
> světlo jsi, než bez západu.

> Růže jsi, než bez trní,  
> studně nemaje začátku,  
> konec poslední, první,  
> jakož bylo od počátku:  
> láska bez pečování,  
> víno čistotné bez kvasu,  
> pres jsi bez presování,  
> kníha, než bez slov, bez hlasu.

> Háj jsi bez zastínění,  
> zlato ryzí bez ouhony,  
> krása jsi bez líčení,  
> trůn slavný ne bez zápony:  
> nebe jsi, než bez noci,  
> moře jsi bez vlnobití,  
> zdraví jsi bez nemoci,  
> smích jsi, nemůžeš kvíliti.

> Zahrada jsi bez křoví,  
> ovotce jsi bez luštiny,  
> sklad, než kdo o něm ví?  
> Propast’s veliké hlubiny.  
> V té se topím propasti,  
> v tomto se světle zatmívám,  
> v té mé rozmilé vlasti  
> všecken pohřížený bývám.

> Co jest Bůh můj, se táži?  
> Všecko se zde mate, plete,  
> kolem se tu obchází,  
> brzy se rozům zaplete:  
> vždy žádám, ale nikdý  
> nemohu Boha smysliti,  
> co přidávám, než nikdý  
> nemohu při něm skončiti.

> Jakás mně přichází noc,  
> když sobě to tak spytuji,  
> jak jest velká Boží moc?  
> rozumem nevystačuji:  
> chřadnu, když tak oplývám,  
> vždy chci dále pochopiti,  
> rád jsem, když se tak smejvám,  
> v božství chci se potopiti,

> Bože! co na ulici  
> vně hledám, co jsi, spytuji?  
> V tobě a v tvé pravici  
> všecko dobré obsahuji:  
> proč si hledám líbosti  
> světa ve vší okrouhlosti?  
> proč si hledám sladkosti  
> v samé a pouhé hořkosti?

> Tys medovitá dílně,  
> sladkosti ten nejlepší stred,  
> jejž včela dělá pilně,  
> nejvýbornější plasti med:  
> ty zahrad kratochvíle,  
> útěcha, květ, ráj, zelenost,  
> místo přeroztomilé,  
> rozkoš chládek a veselost.

> Proč hledám jasnost, světlost  
> z slunce anebo z měsíce,  
> proč hledám líbost, milost  
> v žluči, v pelínku na louce?  
> víno a jiné košty,  
> jídla, pokrmy, nástroje,  
> proč jiné marné trošty,  
> přespolní, cizí nápoje?

> Chci-li mléko, smetanu  
> neb kruhy cukrkandrové,  
> u tebe vše dostanu,  
> cukrové, koriandové:  
> nač balšám, nač z ryb barva  
> nebo roucho šarlatové,  
> nač kment, předivo z červa,  
> roucho tkané i kmentové?

> Láska má své nové šaty,  
> jest to nejlepší odění,  
> oděv lásky bohatý,  
> nepotřeba jiné jmění.  
> Láska nejlepší barvy,  
> nejvonnější libá vůně,  
> netřeba jiné larvy,  
> po ní nižádný nestůně.

> Láska Boží nejkrašší,  
> láska Boží nejsličnější,  
> láska Boží nejdražší,  
> láska nejušlechtilejší:  
> préč láska nezřízená,  
> préč láska toho slepého,  
> nestydatá, zmařená,  
> jiného já mám milého.

> Chci-li míti líbání,  
> Bůh jest nejlepší líbání:  
> chci-li mít objímání,  
> v Bohu bývá bez stejskání:  
> ty mne, ó Bože, sýtíš  
> nejčistějším milováním,  
> mé srdce sám nasýtíš  
> libým tvých ust obcováním.

> Ty nebeskou sladkostí  
> sýtíš, ale bez sytosti:  
> kdo tě zná, nemá dosti,  
> lační vždy víc bez tesknosti:  
> hledám-li čest, ouřady,  
> milosti, mnohé nadání  
> i jiné k těm důklady,  
> rozkoše neb hodování,

> kde se můj Bůh nachází,  
> tam jest ten nejlepší statek,  
> kdo až k Bohu přichází,  
> tam nebude nedostatek.  
> Radosti stanoviště,  
> slávy jsi největší palác,  
> zboží mé, outočiště,  
> svobody ten nejširší plac.

> Proč hledám naušnice,  
> proč perly, drahé zápony,  
> proč krajky, drahé špice?  
> nejsou, nejsou bez ouhony:  
> proč aby se vše lesklo  
> drahým na hlavě kamením,  
> čelo bylo jako sklo  
> tím líbezným omámením?

> Perly, drahé kamení,  
> jenž se stkvějí svou sličností,  
> i jiná všecka jmění  
> nic nejsou k Boží milosti:  
> Bůh perla, drahý kámen,  
> průbíř, erb diamantový,  
> lásky hořící plamen,  
> vše přemáhá, rudy, kovy.

> Tou se perlou pečetí,  
> láska se tím tiskne, kuje,  
> božskou divnou pečetí,  
> všeckno dobré obsahuje.  
> V té, Bože, troj jednomu  
> jest bytnosti oučastenství,  
> třem sláva, čest jednomu,  
> v třech se jen jedno božství stkví.

> Věno téhož spojení  
> jest jednota, než v trojnosti,  
> než třech jedno spolčení,  
> jest spojení, než v bytnosti:  
> nejvíce sobě váží  
> v jednotě spolčení svazku,  
> tam se spojením váží  
> skrz věčnou nestíhlou lásku.

> To já tak myslím sice  
> jako červíček nejmenší,  
> ach, cos svatá Trojice?  
> ty máš vědomost nejlepší.  
> V tomto když sjednocení  
> trojí rozjímám Osobu,  
> mně bývá rozloučení  
> těla s duší: jdu do hrobu.

> Když si myslím o Bohu,  
> všecken se mi rozům tratí,  
> ach, dále víc nemohu,  
> všecko se míhá a krátí,  
> o tom nestíhlém moři:  
> ó ty bezedná propasti,  
> před nímž se všecko koří,  
> nemůžem nijakž obstáti.

> Aristoteles stoku  
> nemohše v moři seznati,  
> coť já o tom potoku  
> mohu v Bohu vyskoumati?  
> Nelze-li pochopiti  
> tu mořskou sem tam zátoku,  
> musí mne pochopiti  
> sama, bude na poskoku.

> Když si myslím o Bohu,  
> což mám dělati, musím díti:  
> Ach, Bože, víc nemohu,  
> rač mě v sobě potopiti!  
> Čím dál o něm rozjímám,  
> všecken se zouplna točím.  
> Kam půjdu, Bože, jinám?  
> Do tvé velebnosti vskočím.

> Tak, tak, jak nejvíc mohu,  
> červíček na zemi vzdychám  
> o všecko-mocném Bohu,  
> k němužto rychle pospíchám.  
> Já ten nejmenší cvrček  
> k nohám trůnu jeho padám,  
> zeměplazý červíček  
> cosi v temnostech předkládám!
